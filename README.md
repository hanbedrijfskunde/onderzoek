# Workshop Big Data Analytics

## Inleiding
In deze workshop leer je op een slimme wijze kwantitatieve data verzamelen, deze om te zetten naar bruikbare input voor je analyse en uitkomsten te visualiseren en te rapporteren.

Tijdens de workshop werk je met R. Deze software is speciaal ontwikkeld om makkelijk en snel data in te lezen en te verwerken. Het is op dit moment naast Python de [belangrijkste tool](http://blog.revolutionanalytics.com/2017/06/python-and-r-top-2017-kdnuggets-rankings.html) voor data analyse en wordt ingezet door ondernemingen als bijvoorbeeld Facebook, Airbnb en Microsoft om informatie uit hun enorme databestanden te genereren.

Deze workshop is ontwikkeld voor mensen die nog geen of zeer beperkte ervaring hebben met programmeren. Wellicht heb je al een beetje ervaring met Excel of SPSS. Dit is handig, maar geen vereiste om deel te kunnen nemen. R is een programmeertaal, maar zeer eenvoudig qua opzet en je zult merken dat je al heel snel krachtige stukjes code (scripts) kunt schrijven. Je hoeft geen investeringen te doen, want R is volledig open source en werkt op zowel Mac OS, Windows als Linux.

## De instructeur
Witek ten Hove is hoofddocent aan de Hogeschool van Arnhem en Nijmegen en voorzitter van de R-User Group in Nijmegen. Na zijn studie aan de Universiteit van Maastricht heeft hij bij verschillende multinationals gewerkt als business analist, beurshandelaar en commodity trader. Zijn specialisaties zijn onder andere data science, web dev en online/blended learning. 

## Voorbereiding
Om direct aan de gang te kunnen gaan tijdens de workshop sessies is het belangrijk dat je R op je computer installeert. Dit is een [downloadsite](https://cloud.r-project.org/) voor R (er zijn meerdere mirrorsites wereldwijd).

Als je klaar bent met de installatie kun je in principe al aan de gang gaan met het pakket. R heeft namelijk een eigen interface, waarmee via een command line opdrachten kunnen worden ingevoerd.

Om echter wat comfortabeler te programmeren zijn er zogenaamde integrated development environments (IDEs) ontwikkeld. Wij gaan werken met die van RStudio. Ook deze software is gratis te [downloaden](https://www.rstudio.com/products/rstudio/download/#download).

**Let op:** Het is belangrijk dat je eerst R en daarna RStudio installeert. Zie [hier](https://youtu.be/d-u_7vdag-0) (MAC) en [hier](https://youtu.be/EY01x_TJOi4) (Windows) voor videoinstructies (Engels).

Tijdens de workshop gaan we met deze [notebook](https://hanbedrijfskunde.github.io/im/workshops/bigdata/wsbigdata.nb.html) werken.